---
layout: post
title: روايي و پايايي
description: بررسی روایی و پایایی پرسشنامه یا ابزارهای اندازه‌گیری دیگر، یکی از مراحل مهم پژوهش است.
category: روش تحقيق
tags: [روايي , پايايي , پرسشنامه]
permalink: /reliability/
---

روايي (اعتبار، صحت) و پايايي (قابليت اطمينان) مفاهيم مهمي در پژوهش و روش
 تحقيق هستند. استفاده روزمره از اين عبارات مي‌تواند تا حدودي معني و مفهوم آنها را روشن سازد (براي مثال، دوستان شما قابل اطمينان هستند، يا نظر شما معتبر است). استفاده از اين عبارات در پژوهش تا حدي پيچيده‌تر است.

فرض کنيد تحقيقي راجع به افسردگي کارگراني که به خاطر حادثه‌اي در محل کارشان بيکار شده‌اند، صورت گرفته است. اين تحقيق نشان مي‌دهد که سطح افسردگي در کارگران زخمي‌شده و کارگران غير زخمي يکسان است. ممکن است اين نتايج شما را شگفت‌زده کند، بنابراين شما بررسي دقيق‌تري را انجام مي‌دهيد درباره اينکه محققان چگونه سطح افسردگي کارگران را اندازه‌گيري کرده‌اند. آيا اندازه‌گيري آنها قابل اطمينان است (پايايي دارد)؟ آيا نتايج معتبر است (روايي دارد)؟

روايي بيانگر اين است که آيا محققان واقعاً آن چيزي که به دنبال آن بوده‌اند (علائم افسردگي) را اندازه‌گيري کرده‌اند و نه چيز ديگري را (مثلاً سطح استرس و اضطراب). پايايي يعني پاسخ‌هاي داده شده توسط کارگران سازگار و نامتناقض بوده‌اند.

### اطمينان از روايي (اعتبار) اندازه‌گيري

در ابتدا محققان بايد اعتبار صوري پرسشنامه را درنظر بگيرند. اعتباري صوري يعني به نظر مي‌رسد سؤالات پرسشنامه آن چيزي را که براي آن در نظر گرفته شده‌اند، مي‌سنجند. آيا جمله‌بندي سؤالات مناسب است؟ آيا گزينه‌هاي پاسخ کافي و مناسب است؟

اعتبار محتوايي يکي ديگر از روش‌هاي اطمينان از روايي يک پرسشنامه يا هر ابزار اندازه‌گيري ديگر است. محققان مي‌توانند از متخصصان افسردگي براي طراحي سؤالات مرتبط با علائم شناخته‌شده افسردگي کمک بگيرند. اين علائم شامل خلق و خوي افسرده، مشکلات خواب، تغييرات وزن و درد فيزيکي است. براي احراز اعتبار محتوايي، پرسشنامه بايد شامل سؤالاتي در باره هر يک از اين علائم شناخته شده باشد.

محققان همچنين مي‌توانند از روايي معياري نيز استفاده کنند. تا چه ميزان نتايج حاصل از پرسشنا‌مه‌ها با معيارهاي ديگر افسردگي قابل مقايسه است؟ يک راه براي بررسي اين موضوع، دادن دو پرسشنامه به کارگران است: يک پرسشنامه استاندارد که روايي آن قبلاً احراز شده است، و يک پرسشنامه جديد (پرسشنامه‌اي که مايل به بررسي روايي آن هستيم). سپس محققان مي‌توانند يافته‌هاي دو پرسشنامه را مقايسه کنند. روش ديگر بررسي کارگران در طول زمان است که ببينيم نتايج پرسشنامه‌ها تا چه ميزان با رفتار واقعي کارگران در ارتباط است.

### اطمينان از پايايي ابزار اندازه‌گيري (پرسشنامه)

پايايي دو جنبه دارد. جنبه اول پايايي بدين معني است که اگر محققان به فاصله کوتاهي پس از مطالعه دوباره پرسشنامه را به همان کارگران مرحله اول بدهند، نتايج مشابهي دريافت خواهند کرد. يا به عبارتي «تکرارپذيري» پرسشنامه بالا است. به اين جنبه از پايايي پرسشنامه، پايايي آزمون-بازآزمون گفته مي‌شود.

جنبه ديگر پايايي در مورد سازگاري ميان سؤالات است. چون همه سؤالات در مورد افسردگي است، انتظار داريد که همه پاسخ‌ها تقريباً سازگار و نامتناقض باشند.



سنجش روايي و پايايي پرسشنامه يکي از مراحل مهم پژوهش‌است به طوري‌که عدم روايي و عدم پايايي پرسشنامه يا هر ابزار اندازه‌گيري ديگري که در پژوهش‌ها استفاده مي‌شود، مي‌تواند تأثير منفي بر نتايج کلي پژوهش داشته باشد. بايد توجه کرد که نمي‌توان به روايي و پايايي قاطع دست پيدا کرد، ولي نتايج پژوهش بسيار دقيق‌تر خواهند بود اگر ابزارهاي تحقيق تا حد امکان روايي و پايايي داشته باشند.

معمولاً براي اطمينان از روايي از پرسشنامه‌هاي استاندارد استفاده مي‌شود مگر اينکه در زمينه مورد مطالعه پرسشنامه استانداردي از قبل در دست نباشد. براي بررسي پايايي پرسشنامه نيز معمولاً از روش آلفاي کرونباخ استفاده مي‌شود. اگر مقدار اين شاخص براي سؤالات پرسشنامه بيشتر از 0.75 باشد، مي‌گوييم پرسشنامه از پايايي قابل قبولي برخوردار است.
